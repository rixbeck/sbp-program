# Előszó

Amikor először beszéltem a programíró csapattal, azt kértem, hogy dolgozzák ki a városközpont sétálóövezetének részleteit, s e szemléletet a belső és külső kerületekben egyaránt érvényesítve alkossák meg egy élhető, európai és zöld város átfogó programját. Azt kértem, hogy felejtsék el a politikusok és a marketingesek ravaszkodását, amihez az elmúlt évek során esetleg alkalmazkodniuk kellett – ne ígérjünk semmit, amihez nem lesz joga vagy pénze a fővárosnak, és cseppet se féljünk népszerűtlen vállalásokat tenni, ha azok az itt élők érdekeit szolgálják.

Most itt a program, mely választ ad Budapest legégetőbb problémáira, újratervezi azt belvárosközpontúról kerületközpontúra, autóról emberre, a felső tíz százalék igényeiről az alsó kilencven százalék szükségleteire. A Sétáló Budapest programja Nyugat-Európa élhető és zöld nagyvárosainak normáit alkalmazza Budapestre, új városközpontokat, munkahelyeket, szolgáltatásokat és kultúrát visz a külvárosokba, szembenéz a lakhatási válsággal, a mindent elárasztó betonnal és szmoggal, a dugókkal, a parkolási és ingatlanmaffiával. Köszönöm a munkáját annak a hetven mérnöknek, urbanistának és közgazdásznak, akik megalkották ezt a programot! Lángpallosként hordozom majd magam előtt a politikai és a civil szférában, s ha bárki részben vagy egészen átveszi, hogy megvalósítsa, csakis hálát érzek majd.

_– Puzsér Róbert –_
