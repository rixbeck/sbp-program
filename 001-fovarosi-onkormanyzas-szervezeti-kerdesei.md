## 1. FEJEZET

### A FŐVÁROSI ÖNKORMÁNYZÁS 

#### AZ ÖT ALAPELV

1. A mesterségesen szított ellentéteket félretéve, agglomerációs önkormányzati társulást
alapítunk, aminek keretei között a főváros, a kerületek és az elővárosok együtt, egymás felé
nyitottan intézik a közös ügyeiket.
2. Minden önkormányzati pénzügyet teljesen átláthatóvá teszünk, ténylegesen és gyorsan
kereshető közbeszerzési adatbázisokat, szerződéstárakat teszünk közzé. A közbeszerzési
eljárások során a „zöld közbeszerzés” alapelveit és előírásait tekintjük irányadónak.
3. Az önkormányzat felé tett lakossági bejelentések hatékony csatornájává tesszük a
bejelentés- és ötletgyűjtő civilszervezeteket, bejelentéseikre kötelezően gyorsított választ
adunk, működésüket segítjük.
4. A közösségi feladatvégzés és önszerveződő kormányzás egyéb módjait (pl. köztisztasági
programok, részvételi tervezés és költségvetés) is segítjük. A döntéselőkészítést a polgárok, a
civilszervezetek és az ellenzékünk felé is kinyitjuk.
5. Drága informatikai beszerzések, látszatfejlesztések helyett az e-közigazgatás
különlegességből alapelvvé válik. Legelső lépésként a létező mobilos, internetes
ügyintézések, fizetések felárait eltöröljük.

### A FŐVÁROSI ÖNKORMÁNYZÁS SZERVEZETI KÉRDÉSEI

#### VÍZIÓ

A Sétáló Budapest emberközpontú és zöld szemlélete az önkormányzás szervezetében elsősorban úgy jelenik meg, hogy az öncélú jelenségeket, a titkolózást, a mesterséges szervezeti széttagolódottságot, valamint a polgárok világától való elkülönülést felszámoljuk. Soha többé öncélú
önkormányzatokat! Budapest nem létezhet a saját kerületei és az agglomeráció nélkül. Csakis a
közös akaraton és együttműködésen alapuló közös munka javíthat a mai helyzeten – ez viszont
ma is lehetséges lenne, törvénymódosítás nem kell hozzá.

A Sétáló Budapest nem nélkülözheti saját polgárainak tettrekészségét sem. Véget vetünk a polgári
kezdeményezéseket, a civil kontrollt tagadó pökhendi „szakértőségnek” és hivatalnokoskodásnak.
A polgári kezdeményezésekre erőforrásként, partnerként tekintünk. A fejlesztési tervek közösségi
tervezés keretében, az érintettek érdemi bevonásával, teljes nyilvánosság mellett készüljenek!

A főváros nem fejlődhet a kormány támogatása nélkül, ugyanakkor a kormány sem kormányozhat fővárosa ellenében. A konstruktív együttműködést megkönnyítheti, hogy Budapestnek egyáltalán nem érdeke más régiók elől elhalászni fejlesztési forrásokat. Épp ellenkezőleg: érdekünk,
hogy felgyorsuljon városaink fejlődése, és csökkenjen Magyarország vízfejűsége. Az egyeztetések során legfőbb törekvésünk az lesz, hogy kormányzati partnereinket rávegyük az ártalmas és
felesleges nagyberuházások felfüggesztésére vagy mérséklésére.

Az Európai Unió nemcsak országok uniója, hanem régióké és városoké is – a helyhatósági és
civil együttműködés lehetőségei a kontinens nagyvárosai közt azonban egyelőre kihasználatlanok. A főváros „külügyminisztériumának” tevékenységét nem a külgazdasági érdek elvtelen
hajszolása jellemzi majd. Kultúrdiplomáciánk hozzájárulhat Magyarország kedvezőbb nemzetközi megítéléséhez, hisz Budapest az európai városok közt lényegesen előkelőbb helyet foglal el,
és nagyobb népszerűségnek örvend, mint Orbán Viktor Magyarországa az unió tagállamai közt.

A közélet tisztasága mellett a közterületek tisztaságára, az egész város biztonságára is odafigyelünk. A növekvő jelenlétű önkormányzati rendészetek biztosítják azt a biztonságérzetet,
amire a lakosságnak az élhető városhoz éjjel-nappal szüksége van. Ugyanúgy, ahogy az önkormányzat átláthatósága biztosítja, hogy a városházán se harapózzék el a politikusok deviáns
magatartása, a korrupció.

##### Bevezetés

Nemcsak a budapesti agglomeráció, hanem maga Budapest
is szenved attól, hogy önkormányzati rendszere széttöredezett,
mesterségesen létrehozott és mélyített ellentétek is szabdalják.
Így ami összetartozik, az nem tartozik közös irányítás alá; az
egymásra utalt és egymás fejlődésére döntő hatással levő települések, településrészek élete egymástól független, egymásnak
akár ellentmondó stratégiák mentén alakul.

A mesterséges ellentétek legszembetűnőbb rendszerét alkotják
a Fővárosi Önkormányzat és a kerületi önkormányzatok közti
ellentétek, valamint az egyes kerületek közt is húzódó törésvonalak. A hatásköri ütközések, illetve a kerületenként változó
szabályozások nagyban csökkentik a rendszer hatékonyságát,
sőt, egyes esetekben jogbizonytalanságot is szülhetnek. A kerülethatárok problémái mellett a közterületek kezelőjétől (főváros vagy kerület) is függhetnek egyes szabályok; s hasonlóan
problémásak a közterületi viselkedési szabályok vagy a kerületi
intézmények támogatásai közti különbségek.

Az agglomeráció településeinek egymásrautaltsága – és annak
kezeletlensége – kézzelfogható, amikor a határokon nyilván
áthatoló környezetszennyzési, közlekedési és területfejlesztési
anomáliákat látjuk. Ilyen, amikor a főváros területén átfolyó
patakok vize sokszor az agglomerációs felső szakaszon szennyeződik, vagy amikor az egymással összenőtt külvárosok és
elővárosok nappali, éjszakai tömegközlekedése érthetetlenül
radikálisan eltér egymástól. A közös kormányzás előnye ott is
jelentkezik, hogy a közös agglomerációs intézmények – például
az agglomerációs BKK – működését a több tulajdonos egymást
is ellenőrző árgus szemekkel figyeli, és így sokkal hatékonyabban ellenőrzi, sokkal átláthatóbbá teszi.

Mesterséges és ártalmas határ húzódik az egyes önkormányzatokon belül a városvezetés és a polgárok széles közössége, a
civilszervezetek, illetve a városházi ellenzék között. Nem látjuk
sem célszerűnek, sem fenntarthatónak, hogy az önkormányzat ezekre a szereplőkre nem többleterőforrásként, hanem
potenciális problémaként tekint. A polgárok tömege számos
nagy kiterjedésű kérdést (mint például a szemetelés kordában tartása vagy az infrastrukturális hiányok, hibák felderítése,
bizonyos tervezési munkák helyi finomítása) hatékonyan kezelhetne, és ennek szervezésére a legtöbbször civilszervezetek is
ajánlkoznak, de ma az ilyen kezdeményezések áthatolhatatlan
falakba ütköznek. Az ellenzék nagyobb rálátása pedig legfőképpen sokat tehet a városvezetés működésének átláthatóvá tételében; azonban manapság az ellenzék nemhogy a városházi
munkából, de még a szigorúan ellenőrzött és függőségben vergődő helyi sajtóból is kiszorul. Mi ezzel szemben mindenkivel
együttműködünk, mert a főváros sikere közös ügyünk!

Új alapokra kell helyezni azt is, hogy maga a főváros milyen
nagyobb szervezeteknek, szerkezeteknek a része, és hogyan. Ebből
a legfontosabb a Budapest tágabb környezetének (akár az egész Kárpát-medencének) térszerkezetét alakító hatás. Ez Budapest,
Magyarország és Közép-Európa sikerességét, jövőjét alapvetően
meghatározza, de jelenleg szinte semmilyen figyelem nem hárul
rá. Megengedhetetlen, hogy Közép-Európa egyik legnagyobb városának semmilyen tudatos hatása nincs még a saját országának,
saját szűkebb régiójának térszerkezetére, fejlődésére sem.
Budapest jelenleg rendkívül elmaradott az elektronikus közigazgatás terén is. A honlapja még alaposabb információkeresésre is alkalmatlan, nem hogy ügyintézésre. Az elektronikus
tranzakciók múltban rekedt rendszerére egy másik kiváló példa,
hogy a mobilfizetésben – már ahol ez rendelkezésre áll – annak
ellenére, hogy ennek önköltsége a készpénzes megoldás alatt
van, pofátlan „kényelmi” díjakat kell fizetni.

S végül sokkal tudatosabban kell figyelni a közrend és a közbiztonság önkormányzati szervezetére, az önkormányzati rendészetekre (régen: közterület-felügyeletekre), annak is a mainál
egységesebb szemléletű működtetésére (ezekből is 23 + 1 van
Budapesten). Fontos azonban leszögezni, hogy amikor mindezekről az együttműködési és közös kormányzási kérdésekről
beszélünk, nem formális területi, hatásköri, eljárási vagy egyéb
korrekciókról beszélünk – erre a fővárosnak önmagában joga
sincs –, hanem a szereplők önkéntes együttműködéséről, amelyet azok az aktuális szabályozási környezettől függetlenül, de
az adott jogi kereteket megtartva vállalnak.

#### Agglomerációs önkormányzás

Létrehozzuk az agglomerációs közös önkormányzás szervezetét
egy önkormányzati társulás formájában, amiben részt vesznek
a kerületek, az agglomerációs települések és a főváros (nyilvánvalóan akkor is, ha ezek nem mindegyike azonos politikai színezetű). A társulás hivatala a Főpolgármesteri Hivatal.

Ennek a társulásnak a feladatai közé tartozik természetes
módon az agglomerációs szintű közlekedésszervezés, stratégiaalkotás, illetve az agglomeráció térszerkezetének fejlesztésével kapcsolatos kédések, valamint a városszerkezeti léptékű
zöldinfrastruktúra-tervezés, vagy akár ezen a szinten az örökségvédelem is. Ide tartoznak még a környezetvédelem határokat áthágó kérdései is, leginkább a gyorsan terjedő levegőszennyezésé, valamint a felszíni vizek védelméé.

A BKK-t megtartjuk, megerősítjük, sokkal átláthatóbbá tesszük, és a társulás tulajdonába adjuk. Természetesen arányos
mértékban a többi szereplő is apportál ebbe infrastrukturális
elemeket, szervezetrészeket. Megkíséreljük eme új BKK számára visszaszerezni a hév-hálózatot (akár részlegesen, a MÁVval alapított vegyesvállalat formájában) és az elővárosi buszvonalak megrendelését.
A főváros és az agglomerációja közös ügyeinek intézését az
egyik főpolgármester-helyettes portfóliójába illesztjük.

#### Nyitott döntéselőkészítés

Az összes helyi közszereplőnek (a városházi ellenzéknek és a
helyi civilszervezeteknek) lehetővé kell tenni, hogy érdemben
részt vegyenek a döntéselőkészítési folyamatokban. Ehhez a
mainál sokkal intenzívebb információáramlást kell biztosítani
köztük és az önkormányzatok hivatalai között.

Ez azért kifejezetten fontos, mert a sok szereplő igényeit, álláspontját érvényesítő valódi demokratikus döntéshozatal nem
képzelhető el a döntéselőkészítéshez való közvetlen hozzáférés
nélkül. Minden döntés, minden szabályozás apró részletei az
előkészítés során dőlnek el, és ha már csak a nagy csomagokban, igen-nem döntésre előkészített, hatalmas munkával már
dominánssá tett véleményt tartalmazó előterjesztésekben lehet
őket megismerni, akkor már nincs lehetőség az egyeztetések
újranyitására és a hibák más szereplők számára is megnyugtató
korrigálására. A döntéselőkészítés során ugyanakkor minden
egyes részkérdésben lehetőség van több érintett véleményének
ütköztetésére, és ez a legtöbb esetben nem is jelent konfliktust,
csak a többféle igény egyidejű kielégítésének finomhangolását.

Magát a döntéshozatalt is nyitottabbá, illetve ellenőrizhetőbbé tesszük. Az összes önkormányzati testületi ülést (beleértve a Fővárosi
Közgyűlés és az agglomerációs társulás tanácsának üléseit), valamint a bizottsági üléseket is élőben közvetítjük az interneten.

#### Közösségi önkormányzás

El kell kezdeni az olyan mechanizmusok létrehozását, amelyek
révén majdan a fenti nyitott döntéselőkészítésben akár a városlakók is részt vehetnek.

Az önkormányzati munka lakossági kiterjesztése azoknak a
feladatoknak a körében kezdődhet el, amelyek térben nagyon
kiterjedtek, ezért központosított önkormányzati rendszerekkel
még jó működés esetén sem kezelhetőek, de bonyolult stratégiákat nem igényelnek. Egy ilyen legelső lépésre a legjobb példa a
köztisztaság. A kis forgalmú, leginkább kertvárosi utcaszakaszokon, amelyekre a szervezett köztisztaság szinte soha nem jut el,
az utcai szemét szedését, az utcai kukák ürítését, illetve az illegális lerakások figyelését hatékonyan végezhetik a legaktívabb
lakók (vegyük észre, hogy tényleg csak egy apró lépésről van szó,
hiszen a saját ingatlan előtti járdaszakaszra és zöldsávra ma is
hasonló kötelezettsége van minden tulajdonosnak!).

Az ehhez hasonló, de fokozatosan egyre bonyolultabb feladatok
– infrastrukturális, közigazgatási hiányosságok feltárása, részvételi költségvetés, közösségi tervezés – közösségi szervezése
(public service coproduction1) vezethet el oda, hogy a közösségi
önkormányzás, illetve a helyi részvételi demokrácia a lakosság
„munkával szerzett érdemei”, illetve már egyfajta tulajdonosi
szemlélet kifejlődése mellett terjed el, és nem elsősorban az
önkormányzati rendszer számára kezelhetetlen kritikazuhatag,
irreális elvárások (pl. a „szokásos” közmeghallgatások) képében
valósul meg. A helyi közügyekbe való beleszólás tényleges erősödését az önkormányzati munkában való közösségi gyakorlatszerzés kell, hogy kísérje és megalapozza.

Ne feledjük el, hogy a polgárőrségek révén a sokkal érzékenyebb
területnek gondolt közbiztonságban is már régóta érvényesül
egy hasonló modell. Esetleg a közbiztonság érdemi javítása is
ezen modell további erősítésén keresztül valósulhat meg.

A fenti fejlődés eredményeképpen a fővárosi, illetve a kerületi
költségvetések szabad rendelkezésű részének felhasználását
évről évre növekvő mértékben tereljük a részvételi költségvetésbe. Itt a városlakók dönthetnek, mely projektek megvalósulását tartják valóban szükségesnek.

Minden lakosságot bevonó működési modellben fontos részvételi csatorna a helyi civilszervezeteken keresztüli aktivitás. Amikor
arról beszélünk, hogy milyen törekvéseket kell mindenképpen
becsatornázni az önkormányzati működésbe, fővárosi szinten az
olyan civil kezdeményezések hozhatóak fel példaként, mint:

* [Valyo](https://www.facebook.com/valyokikoto/)
* [S39](https://www.facebook.com/s39design/)
* [KÉK](http://kek.org.hu/)
* [Lakatlan projekt](http://lakatlan.kek.org.hu/)
* [Smart City Budapest](https://smartcitybudapest.eu/hu)

Általános tapasztalat, hogy a mindenkinek szóló, semmitmondó
együttműködési felhívások a legtöbbször teljesen hatástalanok.
Emiatt az ilyen munkában bevált civilszervezeteket és kezdeményezéseket konkrét feladatok elvégzésére is meg kell hívni. Például
2-3 civilszervezetet célzottan meghívunk egy közös feladat elvégzésére (mondjuk egy konkrét tervezési feladat támogatása, egy
konkrét városrész szemetességének felszámolása, egy konkrét
városrészi, környéki funkció megtelepítése, a helyi hajléktalanok
ellátása, lakhatása, mentorálása, foglalkoztatásban való segítése).

A feladatvégzésben még a legprofibb civilszervezeteket is néha
mentorálni kell, de az biztos, hogy a közös munka során végig aktív
kapcsolattartásra, kétirányú információcserére van szükség.

Általánosan fel kell karolni, és a problémamegoldás részévé kell
tenni az olyan „mindent figyelő” civil kezdeményezéseket, mint a
jarokelo.hu, vagy régebben a BKV-figyelő. Az együttműködésnek
az alapja az lehet, hogy a civilszervezet által gyűjtött, és valamilyen
szinten megszűrt, megformázott, illetve közvetlenül már a felelős
hivatali egységnek (nem egy rosszul megválasztott részlegnek, vagy
általában a lakossági bejelentésekkel foglalkozó egységnek) elküldött észrevételre a megcímzett hivatali egység az általános lakossági megkeresésekre előírt 30 nap helyett sokkal hamarabb köteles
válaszolni – ezt az önkormányzatok önként vállalhatják. A civilszervezetek ezért a munkájukért pénzbeli támogatást, illetve a hivatali
adatokhoz való belsőbb, közvetlenebb hozzáférést kaphatnak.

A BKV-figyelő értékes példa arra is, hogy a szorosabb önkormányzati ölelés a kezdeményezés eljelentéktelenedését eredményezte. Az ilyen csapdák elkerülése végett az együttműködési szisztémának a hosszú távú működtetési modelljét is ki kell
dolgozni, ugyanis – egy másik lehetséges problémaként – ha
a civilszervezet a fenti támogatást és többletjogosítványokat
megkapja, fokozatosan eltűnik az önkormányzattól független,
civil alapállapota is, kvázi hivatali szervvé válik (sors- és érdekközösség a hivatallal, rendszeres költségvetési forrásigény);
arról nem is beszélve, ha ez a professzionalizálódás az aktivisták számára gyakorlatilag intenzív ingyenmunkát vagy olcsó
munkát jelent. E káros tendenciák kivédéséhez kell kidolgozni a
hosszú távú együttműködés fenntartható modelljét.

#### Átlátható önkormányzati pénzügyek

A lehető legnagyobb átláthatósággal intézzük az önkormányzati
pénzügyeket, s azokon belül a közbeszerzéseket. Pontosan kidolgozzuk és közzétesszük a fővárosra érvényes zöld közbeszerzési⁷
szabályokat. A közbeszerzések kiírása mind világos, átlátható és
dokumentált árbecslés felhasználásával és közzétételével történik
(ennek nagy részét ma is jogszabály írja elő, de az előírások betartatása messze nem garantált), elég időt hagyva a piaci szereplők
jelentkezésének. A lezárult eljárásokat is jól kereshető, a kötelezőnél is részletesebb és logikusabb struktúrájú adatbázisban nyilvánossá tesszük. Főszabályként nyílt eljárásokat írunk ki a törvényi
értékhatárnál lényegesen alacsonyabb érték esetén is; a pályázati
követelményeket nem állítjuk be indokolatlanul szigorúan; nem
kérünk az aktuális beszerzés felénél-kétharmadánál nagyobb referenciát – csak kivételes esetben, alapos indoklással. Ehhez egy független antikorrupciós civilszervezet segítségét is igénybe vesszük.

Felderítjük az összes olyan csatornát, amelyeken át közvetlenül (azaz nem a tagállami intézményrendszeren keresztül) az
Európai Uniótól vagy az Európai Gazdasági Térség államaitól
szerezhetünk [támogatásokat](https://ec.europa.eu/info/funding-tenders/funding-opportunities/funding-programmes/overview-funding-programmes_hu).

A városvezetők és az önkormányzati cégek vezetői csakis annyi
fizetést visznek majd haza, amennyit a kinevezésükkor vagy a
rendszeres illetményük esetleges újramegállapításakor az önkormányzat ígért nekik. Ebben a szférában tilos lesz az átláthatatlan
követelmények alapján megadott, gyakorlatilag előzetesen
elhallgatott, de garantált fizetéskiegészítésként adott, tipikusan
felháborító összegeket jelentő „jutalmazás” – prémiumot előre
kitűzött, átlátható és logikus szabályok alapján, az alapvető feladatkörön valóban túlmutató munkavégzésért, kizárólag az éves
alapbér bizonyos részének (pl. 20%) erejéig lehet majd adni.

Megkezdjük egy hosszabb távú, a szereplők közös megegyezésén
alapuló közös fővárosi adóstratégia kidolgozását, amiben felülvizsgáljuk a mai adóbevételek szerkezetét (ma a kerületek főként
tipikusan különféle, nem egységes ingatlanadókból és az iparűzési adó rájuk eső részéből élnek), és ha nem változtatunk is, a
fővárosi szintű átláthatóságot, tervezhetőséget és egységességet,
valamint a szociális szempontokat jobban érvényesítjük.

Mindenféleképpen meg fog jelenni a bevételek között az úthasználati díjaknak valamilyen formája. Ezek megjelenésével együtt
törekedni kell arra, hogy a hozzájuk kapcsolódó fizetési rendszeren keresztül valósuljon meg a parkolási díjak beszedésének
is a legnagyobb része. Ennek minimális eredménye az, hogy a
parkolási díjak átláthatóvá válnak, és lehetetlen lesz a mérhetetlen korrupció, amely beszedésüket és az
egész [parkoltatást övezi](https://444.hu/2019/02/19/ez-a-rendszer-a-tetejetol-a-talpaig-buzlik
). Figyeljük meg, hogy a parkolási bevételek szinte korlátlan
eltüntetését az teszi lehetővé, hogy eddig soha, senki nem szedte
őket átlátható módon. Senkinek nincs még megközelítő sejtése
sem arról, hogy korrupció nélkül ebből mekkora bevételre kell
számítani, ezért ha csak egy évben rálátunk a bevételekre, az már
alapjaiban kezdi ki a mai korrupt rendszert. A maximális eredmény – az egészségesebb környezeten túl – ebben a kérdésben
az lenne, ha sikerülne az útdíjfizetési rendszert, sőt, a mögötte
álló gazdálkodó szervezetet kizárólagossá tenni a parkoltatásban
is, és ezáltal a mai korrupt rendszert felépítő parkoltató cégeket
kiszorítanánk a piacról. Ebben az esélyeinket növeli, hogy sok
parkoltatási szerződés a közeljövőben lejár, és így lehetőség nyílik
a váltásra különösebb jogi hercehurca nélkül is.

A kerületekkel általában megegyezésre kell jutni a parkolási,
úthasználati és egyéb területfoglalási díjak megfelelő elosztásáról is. Ennek keretében aprónak tűnő, de az önkormányzatoknak
egyes szereplőkkel szembeni sokszor visszás kivételezését, a
közösségi érdekek háttérbe szorítását csökkentő elem, hogy az
alkalmi közterületfoglalás díjait átlátható, de a probléma súlyával differenciált módon (például a főútvonali forgalom zavarását,
dugóokozást magas díjjal honorálva) kezeljük. A közterület-foglalás másik speciális területe az, amikor nem a jogintézmény
eredeti és fő célja valósul meg, nem arról van szó, hogy muszáj a
közterületet technikai okból alkalomszerűen, egy rövid, jól meghatározott időre lefoglalni, hanem a foglalás előre tervezetten,
gazdasági tevékenység végzése céljából történik. Az ilyen eseteket a piaci bérleti szerződések világába kell áthelyezni.10

A zöld közbeszerzés definíciója: https://www.kozbeszerzes.hu/cikkek/zold-kozbeszerzes – az oldalon további hasznos linkek találhatók az EU és az európai városok zöld
közbeszerzési irányelveiről és gyakorlatáról.

##### Konkrét intézkedések a közbeszerzések kifehérítésére

Az állam és az önkormányzatok közbeszerzéseken keresztül költik
el az adóként befizetett pénzünk jelentős részét, és ezen a területen jelenik meg a politikailag motivált korrupciós kockázatok nagy
része is. Fontosnak tartjuk ugyanakkor leszögezni az alábbiakat:

* Nem a magyar közbeszerzési törvény és szabályozási
környezet jelenti a problémát, tekintettel főként arra, hogy
a magyar jogszabályok mindenben megfelelnek az EU-s
közösségi irányelveknek és rendeleteknek. A probléma a közbeszerzési eljárások lebonyolításának technikai részleteiben
rejlik, amelynek eredményeként egyes állami szervezetek a
közbeszerzési törvény egyébként helyes és hasznos jogintézményeit rendeltetésükkel homlokegyenesen ellentétes célra
használják. Például az aránytalanul alacsony ár vizsgálata
elvileg arra szolgál, hogy nyílt versenyben ne kerülhessenek
jogtalan előnybe azok a cégek, akik azáltal tudnak alacsonyabb árat adni, hogy feketén foglalkoztatják az alkalmazottaikat. A gyakorlatban azonban az állami szereplők sokszor
arra használják ezt a jogintézményt, hogy kizárják a kedvezőbb árat ajánló, a kiszemelt céget megelőző versenytársakat.
Röviden: a lényeg a részletekben rejlik.
* A hozzá nem értés, a közbeszerzések megfelelő szakmai
előkészítésének hiánya legalább annyi kárt okoz az adófizetőknek, mint a szándékolt korrupció.

A fentieknek megfelelően úgy látjuk, hogy a közbeszerzési eljárások tisztaságának biztosítása a jelenlegi szabályozás mellett
is biztosítható, az alábbi gyakorlati intézkedésekkel:

1. Előrelátó és szakszerű tervezés: a közbeszerző jogászok mellett
az eljárások előkészítésében és az ajánlatok elbírálásában
részt vevő bírálóbizottságnak legyen tagja kötelezően egy profi
stratégiai beszerző, aki a jogi megfelelőségi szempont mellett a
gazdaságossági szempontot is képviseli az eljárás során, és aki
szervezetileg független a szakmai és a közbeszerzési területtől.
Ezen beszerzéstechnikai szakemberek feladata lenne továbbá
a folyamatos innovációra törekvés és a rendszer ellenőrzése a
teljesítés során is (pl. a közbeszerzési egységárak piaci árakhoz
mért folyamatos figyelése, benchmarking, folyamatosan frissített költségjegyzékek, árelemzések).
2. Megfelelő piackutatás, piaci konzultációk lefolytatása, adott
esetben előminősítési listák létrehozása a potenciális ajánlattevők felkutatása és figyelmének felhívása érdekében. Ez
gyakorlatilag a most is létező ajánlattevői lobbitevékenység
becsatornázását jelenti egy nyilvános folyamat keretében.
3. Elektronikus árlejtés kötelező alkalmazása (valódi, real-time
verseny biztosítása online eszközökkel).
4. Megfelelő szakmai előkészítés: a piac ismeretében a
műszaki specifikáció versenysemleges meghatározása, a
valódi versenyt biztosító alkalmassági feltételek (pl. referenciák) meghatározása.
5. Kizárólag nyílt eljárások alkalmazása, tekintettel arra, hogy
a törvény alapján jogszerűen alkalmazható meghívásos
eljárások sem tudják biztosítani a megfelelő szintű versenyt.
6. Átláthatósági megállapodások, külső civilek bevonása a
közbeszerzési eljárásba bírálóbizottsági tagként is.
7. Saját alkalmazott közbeszerzési tanácsadók alkalmazása,
jogorvoslati bírság esetén prémiummegvonás alkalmazása.
8. Az előzetes vitarendezések eljárásrendje: amennyiben a közbeszerzési eljárásban az ajánlatkérő bármely döntését megtámadja egy ajánlattevő, az ajánlatkérő válaszát egy civilnek
vagy esetleg egy véletlenszerűen választott önkormányzati
képviselőnek ellen kell jegyeznie.
9. Integritási biztos alkalmazása és kötelező képzések, tájékoztatók tartása a közbeszerzési eljárásokban rejlő korrupciós kockázatokról a döntéshozók és a bírálóbizottsági tagok részére.
10. Közbeszerzési értékhatár alatti szerződések: ezen meghívásos
beszerzési eljárások esetében a verseny tisztaságát az biztosítja
a leginkább, ha meggyőződünk arról, hogy az ajánlattevők egymástól független szereplők Ezt biztosíthatja, hogy a beszerzési
felhívásokat az önkormányzat honlapján is meg kell hirdetni,
és a meghívandó cégek listáját egy véletlenszerűen kiválasztott
képviselő is jogosult legalább egy céggel kiegészíteni.

##### A zöld közbeszerzésekkel kapcsolatos első lépések

Magyarországi közbeszerzésekben gyakorlatilag senki nem
alkalmazza tudatosan a környezetvédelmi szempontokat, bár
a jogszabályi feltételek teljes mértékben [adottak](https://www.mhk.hu/files/Kbt%20kommnet%C3%A1r_1_20170213.pdf 
"A közbeszerzésekről szóló 2015. évi CXLIII. törvény (Kbt.) 198. §-a (1) bekezdésének 10. pontja 
felhatalmazza a kormányt arra, hogy rendeletben állapítsa meg a közbeszerzések során érvényesíthető 
fenntarthatósági szempontokat, de ez a kormányrendelet a Közbeszerzési Hatóság idevágó oldalán nem 
található: https://www.kozbeszerzes.hu/kozbeszerzesz/#magyar-jogi-hatter. A Kbt. kommentárja (Magyar Közlöny 
Lap- és Könyvkiadó Kft.Budapest, 2019, https://www.mhk.hu/files/Kbt%20kommnet%C3%A1r_1_20170213.pdf) 
az Európai Bíróság C-513/99. számú EUB (Concordia bus) jogesetben hozott döntésével megalapozott 
irányelvrendszert adja meg követendőként.
"). A Fővárosi
Önkormányzat a korábbiakban próbajelleggel ugyan alkalmazott már egy-két közbeszerzési eljárásában környezettudatossági szempontokat, de ezeket nem alkalmazza általános jelleggel és megfelelő tudatossággal a beszerzései megvalósítása
során. Ezek az eszközök az alábbiak lehetnek:
Az ajánlattevők ajánlatának értékelése során érvényesíthető
környezetvédelmi szempontok:
* Az avulás, fogyasztás, karbantartási igény figyelembevétele,
    * a keletkező hulladékmennyiség és az ártalmatlanítási költségek, környezetterhelés figyelembevétele,
    * újrahasznosítható anyagok használata,
    * a helyben lévő cégek előnyben részesítése.
* A műszaki leírás elkészítésébe környezetmérnökök bevonása.
* Energiahatékonyságból eredő megtakarítást figyelembe vevő
pénzügyi konstrukciók kidolgozása (ESCO finanszírozások).
Ezen kívül a zöld közbeszerzés körébe tartozhat annak a vizsgálata is, hogy milyen eszközökkel lehetne egy beszerzés mennyiségét 
csökkenteni, felesleges beszerzési igényeket kiszűrni, a
feladatellátást racionalizálni (azt az elvet követve, hogy a legzöldebb beszerzés az, ha nincs beszerzés).

A fenti eszközök tényleges tartalommal való feltöltése és alkalmazhatóságának átgondolása, jó gyakorlatok kialakítása még várat
magára Magyarországon, ezeket közbeszerzési szakemberek és
műszaki szakemberek közös munkája eredményeként lehetne
elérni, amelyben úttörő szerepet kívánunk vállalni. Kiindulási alapnak az [Európai Bizottság kapcsolódó kézikönyve](http://ec.europa.eu/environment/archives/gpp/buying_green_handbook_hu.pdf) lehet megfelelő.

#### Fenntartható költségvetési politika

Küldetésünk lényegéből következik, hogy mindazokat az élhető
városhoz vezető intézkedéseket, amelyeket a programunkban
megígérünk, igyekszünk úgy végrehajtani, hogy azok a főváros
(és a kerületek) költségvetését ne terheljék túl. Ez már csak azért
is hatalmas feladat, mert már a 2019-es [fővárosi költségvetés](https://www.vg.hu/gazdasag/gazdasagi-hirek/hitelfelvetel-is-kell-budapest-mukodesehez-2-1362301/) is
egyharmadában fedezetlen. „Szerencsére” a folyó bevételekből a finanszírozhatatlan rész a kormányzat által elvárt, mesterségesen megdrágított, és részben általa is finanszírozott fejlesztésekből áll. Ezek közt rendet kell vágni.

A költségvetési helyzetet nem rontó gondolkodásnak fő eszköze
az, hogy minden szakterületen költségvetési szempontból belső
átrendezésre törekszünk.

* A közlekedésen belül egy nagy átrendezést jelent, hogy az
úthasználati díjakból realizált akár évi [40 milliárd forintos
bevételből](# "A 2007-es hipotetikus behajtási díj alapján, akkori árakon is évi 20–30 milliárd forint.") 
egy részt felhasználunk a tömegközlekedés
napi működési költségeinek növelésére. Nagyon durván a
kibocsátott teljesítmény (járműfutás) 50% alatti emelkedésével számolunk, amit ez az összeg fedez. A beruházásoknál
a helyhez kötött infrastruktúrára költött összeget igyekszünk
a mai szinten tartani, külső (leginkább EU-s) forrásból biztosítani, de az eddigieknél sokkal hatékonyabban elkölteni.
A járműbeszerzéseket igyekszünk lízinggel és rendelkezésreállás-vásárlással biztosítani, amit folyó költségként,
a programunk élénkítő hatását (azaz más csatornákon
realizált bevételnövekedést) is figyelembe véve fedezünk.
Rendszerszinten (kerületek + főváros) szintén jelentős többletet (akár évi tízmilliárdos összeget) remélünk a parkolási
bevételek kifehérítéséből.
* A bérlakásfejlesztés költségeinek növekedését közös fejlesztések keretében kezdetben legnagyobbrészt magánberuházóktól biztosítjuk. A hajléktalansággal kapcsolatos stratégia
költségeit igyekszünk a munkaügyi intézményrendszer
fedezetével biztosítani.
* Egyelőre külön forrást még nem találtunk rá, de költségvetésileg belátható folyó költséggel (legfeljebb évi kb. 5 milliárd
Ft, a mai fővárosi költségvetés kb. 2%-a) biztosítható a teljes
óvodai és bölcsődei ellátás. Ennek fedezetét szintén külső
forrásból vagy esetleg más fejezetek többletes átcsoportosításából fedezhetjük.
* Hasonlóan még nem találtuk meg a pontos fedezetét, de
belátható összegből (kb. évi 10 milliárd Ft) biztosítható
lenne az egész fővárosban a zuglói minimumjövedelem-modell egy módosított (javított) változatának bevezetése mint
alapvető és nagy költségű szociális fejlesztés.
* A többi ágazatban (zöld infrastruktúra, városfejlesztés, hulladékgazdálkodás, gazdaságfejlesztés) alapvetően a mai költségeket nem növelő, átrendező intézkedéseket javasolunk.
* Világos azonban, hogy az önkormányzatok által foglalkoztatott
munkavállalók anyagi megbecsülésének javítása és létszámuk
emelkedése (mindkettő különösen a szociális ágazatokban
és a kisgyermeknevelésben) fokozatosan növekvő többletkiadással fog járni, aminek a fedezetét a költségvetés más,
szintén fokozatos javulást eredményező tételeiből fedezhetünk,
például hatékonyságnövekedésből, korrupciómentesítésből, a
közösségi erőforrások intenzívebb használatából.

#### Önkormányzati kiadványok és megjelenés

Új budapesti portált kell létrehozni, amin könnyebben elérhetőek
a lakosság számára legfontosabb információk városrészi bontásban; akár az olyan „műhelytitkok” jól kereshető nyilvánossá tételével, mint a mainál sokkal sűrűbb levegőminőség-mérő hálózat
[mérési adatai](https://www.london.gov.uk/what-we-do/environment/pollution-and-air-quality/monitoring-and-predicting-air-pollution),
vagy a tömegközlekedési cégek üzemi, járműgazdálkodási, forgalmi stb. adatai. Itt kap helyet az aktuális szabályozások és engedélyezési [folyamatok kihirdetése](https://maps.london.gov.uk/ldd/) 
is.

A kerületi sajtótermékekben – kiváltképp’ a Sétáló Budapestet
támogató pártok által vezetett kerületek sajtójában, de a bevezetés után valószínűleg mások sem vállalják majd, hogy nem
csatlakoznak – biztosítani kell az ellenzék és az önkormányzattól független szervezetek adekvát megjelenését; valamint ezeket a kiadványokat el kell látni össz-budapesti tartalommal is. A
politikai kiegyensúlyozottság garantálására is egységes módot
kell kialakítani, ez valószínűleg több modell – pl. kvóták vagy
szerkesztőségi függetlenség, melyet civilszervezetek ellenőriznek – közül a hosszabb távon legsikeresebbnek bizonyuló megoldás általánossá tételével történhet meg.

Magukat a kerületi sajtótermékeket a tipikus ingyenes papíralapú
spam helyett elektronikusan kell megjelentetni; s csak külön
kérésre (nem alapértelmezésként!), az ezt kifejezetten igénylő
lakók számára papíralapon terjeszteni.

#### Budapest „külügyei”, a Kárpát-medence és Közép-Európa térszerkezete

A Monarchia még máig is létező – elsősorban kulturális – szövete
révén Budapest még mindig egy többtízmilliós régió potenciális
központja, illetve a közelmúltig legnagyobb városa. Ezt a helyzetet persze nem érdemként, hanem adottságként kezelve kell arról
gondolkodni, hogy Budapest szerepe milyen tágabb térszerkezeti
kontextusban értelmezhető, illetve a regionális térszerkezet alakításában milyen erővel bír, ahhoz milyen érdekei fűződnek.

Például meg kell találni a közös stratégiát a Kárpát-medence
„eggyel kisebb” városaival: Pozsonnyal, Zágrábbal, Kolozsvárral,
Újvidékkel, Temesvárral. Szintén sokkal erősebb és tudatosabb
kooperációra van szükség a két „láthatáron belül” levő azonos súlyú várossal, Béccsel és Belgráddal. E városhármasban
Budapest földrajzilag központi szerepű, ami kedvező adottság,
de ezt óvatosan és tudatosan kell alkalmazni, nem úgy mint
például a kormány valójában kontraproduktív, [Bécs-központú
nagy sebességű vasúti tervei](https://magyarepitok.hu/aktualis/2018/10/megepul-a-budapest-varso-gyorsvasut-legalabb-250-kmoras-sebesseggel).

#### Innovatív közigazgatás és önkormányzás

A digitális világ fejlődése révén lehetővé válik egy sor, egykor
sok utánjárással intézhető ügyben akár az otthonról való ügyintézés; gyorsan szerezhetünk információt lakóhelyünk ügyeiről,
idejében beleszólhatunk olyan döntésekbe, melyekről eddig
csak utólag értesültünk. Ennek megfelelően szervezzük át a
budapest.hu szerkezetét, illetve létrehozzuk azt a mobilos alkalmazást is, amely egykapus rendszerbe foglalja a város digitális
szolgáltatásait. Széles körben használttá kell tenni a fővárosban
az elektronikus közigazgatási, ügyfélkapcsolati megoldásokat
(befejezzük és teljessé tesszük az ebben az irányban folyó, de
meglehetősen vontatottan haladó fejlesztéseket).

A lakosság tájékoztatása révén és maguknak az eszközöknek a felhasználóbarát tervezésével is azt kívánjuk elérni, hogy legalább az
internetet egyébként is használó polgárok számára az elektronikus
közigazgatás használata elé ne tornyoluljon belépési gát. Ne kelljen
azoknak is, akik szeretnék, hosszú kutakodásba, kérdezősködésbe,
utánajárásba fogniuk ahhoz, hogy elkezdhessék használni az elektronikus közigazgatás eszközeit. Ha például valaki egyszer rátéved
a budapest.hu-ra, akkor sokkal inkább „bevonzza” őt a rendszer;
érje az az élmény az új felhasználót, hogy érdemes itt maradni és itt
felfedezni a hivatali szolgáltatásokat, mert minden kattintással egy
új ügyintézési lehetőség tárul fel.

Mindehhez természetesen a belső hivatali struktúrát is fejlesztjük, az eddigi toporgás és egymásra mutogatás helyett folyamatosan fejlesztjük a hivatalokban a teljes online adatlekérést,
hogy se ügyfélként, se hivatali társszervként semmilyen adatért,
papírért, igazolásért ne kelljen rohangálni, ha az már megvan
valahol elektronikusan.

Ahol díjfizetésre van szükség, annak nem lehet felára a készpénzes megoldáshoz képest – mivel az elektronikus fizetés
önköltsége a készpénzesnél alacsonyabb, s ez a közszolgáltatóknak, az önkormányzatnak is érdeke.

Az elektronikus ügyintézés a természetes eszköze a közösségi
önkormányzás hatékony kiépítésének is. A szerteágazó feladatok kiosztása, vállalása, nyilvántartása, a sok ember közös döntését igénylő tevékenységek szervezése így zajolhat igazán hatékonyan. Az önkormányzati ügyek hiányosságainak felderítését
és a lakossági problémabejelentést kezelő civil kezdeményezések is internetes oldalakon, esetleg mobilos applikációkon
működnek már ma is. Ezek jelentik a közösségi önkormányzás
már ma is meglevő csíráját, ezeket gyűjti egybe, ezektől tanul (!),
ezeket egészíti ki teljeskörűvé a városi alkalmazás.

Az elektronikus ügyintézés elősegítése, kiépítése a közigazgatás
határain is túlterjedhet. Erre példa a társasházak életét segítő,
annak elektronikus ügyintézését biztosító [hazfal.hu](https://hazfal.hu/) platform.
Egy hasonló platform magától értetődően befogadhatná a
szomszédságok közösségi önkormányzásának ügyeit, vagy
például a tipikusan belvárosi tömbi közösségek (az egy tömbben álló társasházak társulása, például az energetikai felújítás
koordinálásához, hatékonyságnövelő együttműködéshez) napi
ügyeit is. Ugyanezen a területen lenne használható, de központilag kiszolgáltan a társasházi közös képviselők, illetve általában
a lakástulajdonosok számára egy olyan elektronikus tudástár,
ahol az ügyintézés és a hétköznapi élet jó gyakorlataitól kezdve
a társasházi ismeretek e-learninges ismeretátadásán át a különféle projekt-útmutatókig és típustervekig megtalálható lenne
mindaz az ismeretanyag, amit az önkormányzat és a lakástulajdonosok amúgy is fel kell, hogy halmozzanak, de eddig ki-ki
csak magának gyűjtötte ezeket.

Az innovációra a közigazgatáson túl is kaput nyitunk. A XXI.
század kihívásaira egyetlen városvezetés sem képes önerőből
reagálni. Minden, a város koncepciójába illeszkedő, azaz a klímaváltozáshoz való alkalmazkodásra, a természetes környezet
védelmére és fejlesztésére, az város élhetőbbé (és nem betonozottabbá) tételére irányuló innovatív kezdeményezésnek
igyekszünk teret adni. Az ötleteket a civil kezdeményezések
befogadásáért is felelős innovációs biztos fogadja, segíti eljutni
a megvalósíthatóságig. Célunk, hogy Budapest a szürke betonváros helyett a fejekben is megújuljon, az új gondolatokra fogékonyság mintaképe legyen.

#### Önkormányzati rendvédelem és közbiztonság

Az önkormányzati rendészetek (régebben közterület-felügyelet)
erőinek hatékonyabb kihasználása végett itt is önkéntes egységesítésre, több együttműködésre van szükség. Szükség van például
arra, hogy az egyes kerületi egységek egymás segítésére, más
kerületekben, vagy fővárosi kérésre is bevethetőek legyenek.

Minden jogkövetést kikényszerítő eszköz csak akkor hatékony,
ha a lebukás esélyét érdemben növeljük, ezért a rendészetek
utcai jelenlétét jelentős állományi fejlesztéssel is növelni kell.
Ez azért is fontos, mert a közterületek – különösen az éjszakai
utcák, illetve egyes parkok, pl. a Népliget – használatát lényegesen korlátozza az, hogy a lakosság már nem tekinti őket biztonságosnak. Ebben a stratégiában a törzsállomány mellett
– akár közfoglalkoztatás keretében – szóba kerülhet könnyebben végezhető részfeladatok végzésére alkalmas munkaerő felvétele; például parkőröké, egy-egy területet puszta jelenlétükkel, figyeléssel biztosító alkalmazottaké. Ebben a folyamatban
számítunk a helyi polgárőrségek intenzívebb részvételére is (a
jelenlegi rend szerint kizárólag a rendőrséggel való szorosabb
együttműködésen keresztül).

A fenti megnövelt jelenléttel párhuzamos intézkedés, hogy a
közterülethasználattal és a civilizált együttéléssel kapcsolatos
szabályok között bizonyos cselekmények tekintetében zéró
toleranciát hirdetünk. Ezek régebben súlytalannak tartott, de
jelentős rombolást, illetve a város élhetőségére nagyon káros
hatást kifejtő cselekmények, a legtipikusabb példa az illegális
hulladéklerakás, az utcai szemetelés, az alkoholfogyasztás szabályainak megszegése, a zugárusítás vagy a járókelőket megfélemlítő viselkedés.

A jelenlét növeléséhez, a nem kívánatos cselekmények visszaszorítása érdekében – [akár a meglevő törvényi előírások
átalakítására irányuló felterjesztéssel](# 
"Pl. a szabálysértési törvény (2012. évi II. törvény a szabálysértésekről, a szabálysértési 
eljárásról és a szabálysértési nyilvántartási rendszerről) tekintetében.") – lehetővé kell tenni az
állampolgári tettenérés eszközeinek (leginkább: mobilos fotó)
könnyebb használatát a [hivatalos eljárásokban](https://www.facebook.com/vicenews/videos/2142050635879408/ "Egy példa New Yorkból") 
illetve a gyors
internetes bejelentésekre való reagálást – szintén a tettenérések számának növelése végett – nagyságrendekkel gyorsítani
kell. Ezeknek a bejelentéseknek a kezelésére is alkalmas lehet
a civilplatformokkal való szorosabb együttműködés, akár ezen
szervezetek pályáztatásával.

Az állampolgárok jogainak fokozottabb védelmét, de a rendészek érdekeit is szem előtt tartva általánosan bevezetjük a terepen szolgálatot teljesítő önkormányzati rendészek testkamerával való felszerelését. A példáért nem is kell messzire menni,
hiszen ez [részlegesen már Budapesten is előfordul](http://kutyabarat.hu/hirek/4250/itt_a_kozteresek_allasfoglalasa_a_varosligeti_holgy_elleni_tamadasban
"Pl. ebben az esetben került elő a testkamera felvétele mint tisztázó körülmény")

Nemcsak az önkormányzati rendészek, hanem a rendőrök és
akár a magánvállalkozások által alkalmazott biztonsági őrök
segítségét is szolgálja egy „stresszhelyzet-portál”, amely több
nyelven segíti a tipikus konfliktusos vagy szükséghelyzetekben
(pl. a turista elvesztette a telefonját vagy az útlevelét) a rendet
biztosító személy és ügyfele közt a kommunikációt.

Egyfajta zéró tolerancia kell, hogy érvényesüljön – ugyanakkor
nem a büntetés, hanem az egyén önkárosításának minimalizálása céljával – az utcai kábítószer-használat terén is. Minden
intravénás szerhasználó számára (újra) elérhetővé kell tenni a
tűcsereprogramot, illetve akár olyan közösségi helyet („belövőszoba”) is biztosítani kell nekik, ahol felügyelet mellett tehetik
meg a számukra elkerülhetetlent. Ezeken a helyszíneken arra is
lehetőséget kell biztosítani, hogy akár a függőségtől való megszabadulás igényével szociális munkás, mentálhigiéniás szakember is elérhető legyen. Ezek a [megoldások](https://www.unodc.org/docs/treatment/Reducing_the_Adverse_Health_and_Social_Consequences_of_Abuse.pdf) 
tudják csökkenteni a kábítószerezés társadalmi hatását a leghatékonyabban.


